(K-Pop, k-pop) s m. inv. Pop coreano,
 genere musicale che si afferma negli anni Novanta del Novecento nella 
 Corea del Sud e si diffonde dapprima nei Paesi asiatici e poi nel 
 resto del mondo, caratterizzandosi per l’ibridazione di generi e 
 stili diversi (pop, hip-hop, rock, metal, jazz, rhythm and blues, ecc.) 
 e la forte integrazione con il ballo, la coreografia e la scenografia; 
 usato anche come agg. inv. sempre posposto. ♦ Alex è di Milano Milano – 
 come si suol dire nel capoluogo lombardo – 
 essendo nato in città. Il suo cognome è Chen, ha 19 anni e i suoi genitori, 
 trasferitisi in Italia 30 anni fa per lavoro, sono cinesi. 
 Alex ha un primato che lo distingue dai suoi compagni di classe: 
 è il primo artista italiano di K-pop, un genere musicale dall’estetica 
 audio/visual minuziosa quanto il genere new romantic e dal mercato 
 sconfinato quanto il teen pop occidentale al quale, non a caso, sta 
 sottraendo sempre più ascoltatori e fette di mercato, anche nel Bel paese. 
 (Alberto Motta, Wired.it, 26 maggio 2014, Play) • [tit.] 
 Il K-Pop alla sfida della / tradizione militare [testo] In passato, 
 quando il fenomeno del K-Pop (Korean-Pop) non era così globale e globalizzante, 
 il servizio militare veniva visto come una possibilità per 
 “raddrizzare” personalità problematiche. 
 In questo senso, uno dei casi più eclatanti è stato quello di Kim Hyun-joong, 
 leader dei SS501, coinvolto in uno scandalo e accusato di violenza 
 domestica ai danni della compagna. Nel 2015 rispose alla chiamata dell’esercito, 
 decisione che venne interpretata come figlia della volontà di ripulire 
 la propria immagine, dimostrare la propria maturità e rilanciare 
 così la propria carriera. (Alessandro Uras, Treccani.it, 11 marzo 2019, Atlante) 
 • [tit.] Fenomeno K-pop: la musica del futuro viene dalla Corea del / Sud [testo] 
 Il termine non indica, in realtà, tutta la musica pop sudcoreana,
  anche se le canzoni K-pop spaziano in una varietà di generi.
   A fare la differenza c’è il concetto di “idol”: 
   di solito l’immagine di un artista K-pop è costruita per creare una 
   relazione personale con i suoi fan devoti. Spesso le case discografiche 
   li assoldano da preadolescenti come apprendisti e li fanno debuttare a 
   tempo pieno solo dopo anni di formazione tra canto, ballo, recitazione, 
   ma anche lingue straniere e gestione dei media. 